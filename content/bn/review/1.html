---
date: 2021-01-04
featured_image: ""
title: "পাঠ প্রতিক্রিয়া - হলদে পাখির পালক - লীলা মজুমদার"
---
{{< figure src="/images/holde-pakhir-palok.jpeg" >}}

“কে জানে সত্যি কোথায় শেষ হয়, স্বপ্ন কোথায় শুরু হয় ? …”
</br> </br> 
আমরা বড় হয়েছি। সময়ের সাথে যতটা হয়েছি, অভিজ্ঞতার সাথে তার থেকে বেশী হয়েছি। বড় হোতে হোতে অভিজ্ঞতার আঁচে কাঁচা মাটির তাল পুড়ে পাকা মাটির ‘আমি’ তৈরী হচ্ছি। সরল বিশ্বাস থেকে কঠিন বাস্তবকে বুঝতে শিখছি, আর বড় হচ্ছি। এই বড় হোতে হোতেই পথের মাঝে ছোট্ট  ‘রুমুদিদি’, ‘বোগিদাদা’র কাছে ‘মনের কথা বিলিয়ে’ দিয়ে ঝুগড়ুরা ফিরে যায় তাদের ছোটোবেলায়, তার শৈশবের দুমকায়, লীলা মজুমদারের শিশু - কিশোর সাহিত্যের এক অনন্য সৃষ্টি - ‘হলদে পাখির পালক’ এ ।  
</br> </br> 
‘কেন ভুলো পালিয়ে যায় ?’ - ছোট্ট রুমুর প্রশ্ন। “ভুলো? সে তো সুখী কুকুর, …”। সুখীরা কার থেকে পালায় ?  ঝুগড়ুর কথায় - “সুখীরা  পালায় ওই সুখের কাছ থেকেই; দুঃখ পায় না বলে দুঃখকে খুঁজে বেড়ায়।”। ছোট্ট রুমুর কাছে এই কথা কেবল আরেকটা মজার গল্পের সূত্রপাত, আর বড়দের কাছে? হয়তো নিজের জীবন দিয়ে ঠেকে শেখা বাস্তব। “দুঃখ কি আর চিরকালের মতো ঘোচে বোগিদাদা ? সমুদ্রের ঢেউয়ের মতো বারে বারে ফিরে আসে।” “হলদে পাখির ডানার ঝাপটা লাগা” ঝগড়ুর বুকের খানিকটা জায়গা ‘ফোঁপরা’ হয়ে যায়। “দুনিয়ার হরেক রকম ভালো জিনিস আছে, কিন্তু কিছু দিয়েই আর সে ফাঁকা ভরানো যায় না”। মানুষকে ঘর ছাড়া করে ছাড়ে।
</br> </br> 
“বুঝলে বোগিদাদা, লখনিয়া তোমাদের মতো ছিল, কষ্ট পাবার ভয়ে কাউকে ভালোবাসত না, কোনো মানুষকে না, কোনো জিনিসকে না। মানুষ চলে যায়, ভুলে যায়, মরে যায়, আর জিনিস ভেঙে যায়, চুরি যায়, হারিয়ে যায়, মরচে ধরে, পোকায় খায়। কী হবে ভালোবেসে? ” এই কষ্ট কে ভয় করলে কী আর ভালোবাসা যায়? আমাদের কখনো এই নিদারুণ সত্যির উপলব্ধি হয় কঠিন বাস্তবের মুখোমুখি। তাই গল্পের আচ্ছাদনে কঠিন বাস্তবের এই সরস পরিবেশন বড়দের কাছেও সমান উপাদেয়। যখন বোগি রাগ ক’রে বলে - “তোমার সব গল্প হারানোর গল্প, ঝগড়ু, পাওনি কখনো কিছু ?” বড়দের এই ‘সব হারানোর গল্প’ ছোটোদের কাছে পরিবেশন করা এবং তার মধ্যে দিয়েই ছোটোদের সাথে বড়দেরকেও  কঠিন বাস্তব কে  চিনতে শেখানো এ বোধ হয় ঝুগড়ুরাই পারে আর পারে লীলা মজুমদারের কলম।
</br></br>  
<hr>