---
date: 2022-01-12
featured_image: ""
title: "প্রণাম স্বামীজী"
---

পরের দিন উচ্চমাধ্যমিক পরীক্ষার ফল। উচ্চমাধ্যমিক মানে সেই ২০০ নম্বরের পেপার। মানে দম বন্ধ করে ১০০ নম্বরের পেপারে ৩ ঘন্টা চুবে আধ ঘণ্টা একটু শ্বাস টেনেই আবার ৩ ঘন্টার ডিপ ডাইভ। সে টান টান উত্তেজনা। পাড়ার সব চেয়ে ঝগড়ুটে কাকু কাকিমারাও মনেহয় একটু নেতিয়ে থাকতো ওই উচ্চমাধ্যমিক নামক বাৎসরিক প্রতিযোগিতা চলা কালীন। এর পর আসতো সেইদিন যেদিন পাড়ায়, আত্মীয়-স্বজনদের কাছে ছেলে/মেয়ে মা বাবার হাতে হ্যারিকেন দেবে নাকি মুখে ১০০ ওয়াট এর জল বাল্ব (তখন বাজারে এলইডির চল ছিল না) জ্বালবে তা জানার দিন। মানে এই দিনই ঠিক হ’ত সব ভাই/বোনের (তুতো-দেরকে ধরে অবশ্যই) সামনে সাজানো বাঁশটা তার দাদা কতটা লম্বা আর তৈলাক্ত রাখতে চলেছে। 
</br></br>
যাই হোক আজ হটাৎ করে এই সব স্মৃতির কেন অবতারণা? কোন জন্মে বাস্তবে চুকে গেছে এখন তো কেবল স্বপ্নে আসে (যার আসে সে জানে বাস্তবের থেকে তার ভয়াবহতা কোনও অংশে কম না)। তার কারণ একটি মানুষ, যার আজ জন্মদিন। হ্যাঁ স্বামীজী। খুলে বলি। পরের দিন H.S এর রেসাল্ট। খুব চাপ। সারা জীবন দাদা দিদিদের শুনেছি। এবার আমার পালা। বাস্তবের অভিজ্ঞতা নেই কিন্তু পরিবারের জন্য খুব দামী তা বুঝি। তবে আমার মা বাবা কুল। মানে বাইরে কুল, ভিতরে তাদেরও হুল ফুটছে। কি করি? শুনলাম ফানা বলে কি একটা মুভি বেড়িয়েছে। তিন বন্ধু মিলে প্রথম মুভি দেখতে গেলাম সিনেমা হলে। তিন চার ঘন্টা ওই “ছোট্ট বেলার প্রেম আমার সে কালো মেম” - কাজলে ভুলে ছিলাম। কিন্তু তার পর? 
</br></br>
বাড়ি ফিরে আবার যে কে সেই। আবার ফাটছে। সত্যি বলতে কি জীবনে অত চাপ ওই প্রথম। মানে তখন ধারণা - প্রেম থেকে বিরহ, সম্মান থেকে অপমান, হিরো থেকে জিরো সবের গোড়াতেই যেন ওই পরের দিন যে ৩টে সংখ্যা পেতে চলেছি সেগুলো হ’তে চলেছে। চাপ নিতে পারছিলাম না। যাকে বলে নার্ভাস ব্রেক ডাউন। শেষ মরিয়া চেষ্টা। গান শুনবো। হাতে পড়লো ‘মহেশ রঞ্জন সোমের’ কণ্ঠে কিছু গানের ক্যাসেট। সেখানে স্বামীজীর কিছু কথা আর তার সাথে মিলিয়ে গাওয়া কিছু গান। এপিঠ - ওপিঠ মিলিয়ে ৪০-৪৫ মিনিট হবে। সম্ভবতঃ জীবনের সব থেকে বড় আশ্রয়ের সন্ধান পেলাম সেদিন। এর পর দিন জীবনের একটা বড় মুহূর্ত হোতে চলেছে কিন্তু ভবিষ্যত বলবে তার থেকেও দামী মুহূর্তের সন্ধান আমাকে তার আগের দিনই দেওয়া হয়েছিল। সেই ক্যাসেটে স্বামীজীর একটা কথা আমার আজও কানে বাজে “যখন এসেছো তখন একটা দাগ রেখে যাও”। 
</br></br>
আজ স্বামীজীর জন্মদিন। এই পবিত্র দিনে একটাই প্রার্থনা আমরা যেন সেই ‘দাগ’ রেখে যাওয়ার মতো যোগ্যতা অর্জন করতে পারি। আর এই যোগ্যতার পরীক্ষায় ফল যতই খারাপ করি না কেন তোমার আশ্রয় থেকে যেন আমরা বঞ্চিত না হই। 
</br></br>
তোমাকে সহস্র কোটি প্রণাম।
</br></br>  
<hr>